<?xml version="1.0" encoding="UTF-8"?>
<opml version="2.0">
  <head>
    <title></title>
    <dateModified></dateModified>
    <ownerName></ownerName>
  </head>
  <body>
<outline text="古诗十九首" _note="------------------------------------------------------------------------&#10;&#10;------------------------------------------------------------------------">
  <outline text="行行重行行" _note="行行重行行，与君生别离。  &#10;相去万余里，各在天一涯。  &#10;道路阻且长，会面安可知？  &#10;胡马依北风，越鸟巢南枝。  &#10;相去日已远，衣带日已缓。  &#10;浮云蔽白日，游子不顾返。  &#10;思君令人老，岁月忽已晚。  &#10;弃捐勿复道，努力加餐饭。">
  </outline>
  <outline text="青青河畔草" _note="青青河畔草，郁郁园中柳。  &#10;盈盈楼上女，皎皎当窗牖。  &#10;娥娥红粉妆，纤纤出素手。  &#10;昔为倡家女，今为荡子妇。  &#10;荡子行不归，空床难独守。">
  </outline>
  <outline text="青青陵上柏" _note="青青陵上柏，磊磊涧中石。  &#10;人生天地间，忽如远行客。  &#10;斗酒相娱乐，聊厚不为薄。  &#10;驱车策驽马，游戏宛与洛。  &#10;洛中何郁郁，冠带自相索。  &#10;长衢罗夹巷，王侯多第宅。  &#10;两宫遥相望，双阙百余尺。  &#10;极宴娱心意，戚戚何所迫？">
  </outline>
  <outline text="今日良宴会" _note="今日良宴会，欢乐难具陈。  &#10;弹筝奋逸响，新声妙入神。  &#10;令德唱高言，识曲听其真。  &#10;齐心同所愿，含意俱未申。  &#10;人生寄一世，奄忽若飙尘。  &#10;何不策高足，先据要路津。  &#10;无为守穷贱，坎坷长苦辛。">
  </outline>
  <outline text="西北有高楼" _note="西北有高楼，上与浮云齐。  &#10;交疏结绮窗，阿阁三重阶。  &#10;上有弦歌声，音响一何悲！  &#10;谁能为此曲，无乃杞梁妻。  &#10;清商随风发，中曲正徘徊。  &#10;一弹再三叹，慷慨有余哀。  &#10;不惜歌者苦，但伤知音稀。  &#10;愿为双鸿鹄，奋翅起高飞。">
  </outline>
  <outline text="涉江采芙蓉" _note="涉江采芙蓉，兰泽多芳草。  &#10;采之欲遗谁，所思在远道。  &#10;还顾望旧乡，长路漫浩浩。  &#10;同心而离居，忧伤以终老。">
  </outline>
  <outline text="明月何皎皎" _note="明月何皎皎，照我罗床帏。  &#10;忧愁不能寐，揽衣起徘徊。  &#10;客行虽云乐，不如早旋归。  &#10;出户独彷徨，愁思当告谁！  &#10;引领还入房，泪下沾裳衣。">
  </outline>
  <outline text="冉冉孤生竹" _note="冉冉孤生竹，结根泰山阿。  &#10;与君为新婚，菟丝附女萝。  &#10;菟丝生有时，夫妇会有宜。  &#10;千里远结婚，悠悠隔山陂。  &#10;思君令人老，轩车来何迟！  &#10;伤彼蕙兰花，含英扬光辉。  &#10;过时而不采，将随秋草萎。  &#10;君亮执高节，贱妾亦何为！">
  </outline>
  <outline text="庭中有奇树" _note="庭中有奇树，绿叶发华滋。  &#10;攀条折其荣，将以遗所思。  &#10;馨香盈怀袖，路远莫致之。  &#10;此物何足贵，但感别经时。">
  </outline>
  <outline text="迢迢牵牛星" _note="迢迢牵牛星，皎皎河汉女。  &#10;纤纤擢素手，札札弄机杼。  &#10;终日不成章，泣涕零如雨。  &#10;河汉清且浅，相去复几许！  &#10;盈盈一水间，脉脉不得语。">
  </outline>
  <outline text="回车驾言迈" _note="回车驾言迈，悠悠涉长道。  &#10;四顾何茫茫，东风摇百草。  &#10;所遇无故物，焉得不速老。  &#10;盛衰各有时，立身苦不早。  &#10;人生非金石，岂能长寿考？  &#10;奄忽随物化，荣名以为宝。">
  </outline>
  <outline text="东城高且长" _note="东城高且长，逶迤自相属。  &#10;回风动地起，秋草萋已绿。  &#10;四时更变化，岁暮一何速！  &#10;晨风怀苦心，蟋蟀伤局促。  &#10;荡涤放情志，何为自结束？  &#10;燕赵多佳人，美者颜如玉。  &#10;被服罗裳衣，当户理清曲。  &#10;音响一何悲！弦急知柱促。  &#10;驰情整巾带，沉吟聊踯躅。  &#10;思为双飞燕，衔泥巢君屋。">
  </outline>
  <outline text="驱车上东门" _note="驱车上东门，遥望郭北墓。  &#10;白杨何萧萧，松柏夹广路。  &#10;下有陈死人，杳杳即长暮。  &#10;潜寐黄泉下，千载永不寤。  &#10;浩浩阴阳移，年命如朝露。  &#10;人生忽如寄，寿无金石固。  &#10;万岁更相送，贤圣莫能度。  &#10;服食求神仙，多为药所误。  &#10;不如饮美酒，被服纨与素。">
  </outline>
  <outline text="去者日以疏" _note="去者日以疏，来者日以亲。  &#10;出郭门直视，但见丘与坟。  &#10;古墓犁为田，松柏摧为薪。  &#10;白杨多悲风，萧萧愁杀人。  &#10;思还故里闾，欲归道无因。">
  </outline>
  <outline text="生年不满百" _note="生年不满百，常怀千岁忧。  &#10;昼短苦夜长，何不秉烛游！  &#10;为乐当及时，何能待来兹？  &#10;愚者爱惜费，但为後世嗤。  &#10;仙人王子乔，难可与等期。">
  </outline>
  <outline text="凛凛岁云暮" _note="凛凛岁云暮，蝼蛄夕鸣悲。  &#10;凉风率已厉，游子寒无衣。  &#10;锦衾遗洛浦，同袍与我违。  &#10;独宿累长夜，梦想见容辉。  &#10;良人惟古欢，枉驾惠前绥。  &#10;愿得常巧笑，携手同车归。  &#10;既来不须臾，又不处重闱。  &#10;亮无晨风翼，焉能凌风飞？  &#10;眄睐以适意，引领遥相睎。  &#10;徙倚怀感伤，垂涕沾双扉。">
  </outline>
  <outline text="孟冬寒气至" _note="孟冬寒气至，北风何惨栗。  &#10;愁多知夜长，仰观众星列。  &#10;三五明月满，四五蟾兔缺。  &#10;客从远方来，遗我一书札。  &#10;上言长相思，下言久离别。  &#10;置书怀袖中，三岁字不灭。  &#10;一心抱区区，惧君不识察。">
  </outline>
  <outline text="客从远方来" _note="客从远方来，遗我一端绮。  &#10;相去万余里，故人心尚尔。  &#10;文采双鸳鸯，裁为合欢被。  &#10;著以长相思，缘以结不解。  &#10;以胶投漆中，谁能别离此？">
  </outline>
  <outline text="明月皎夜光" _note="明月皎夜光，促织鸣东壁。  &#10;玉衡指孟冬，众星何历历。  &#10;白露沾野草，时节忽复易。  &#10;秋蝉鸣树间，玄鸟逝安适。  &#10;昔我同门友，高举振六翮。  &#10;不念携手好，弃我如遗迹。  &#10;南箕北有斗，牵牛不负轭。  &#10;良无盘石固，虚名复何益？">
  </outline>
</outline>
  </body>
</opml>
